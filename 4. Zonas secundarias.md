
## 4. Zonas secundarias

Tendo en conta que a resolución dos nomes de DNS é un servizo crítico dentro dunha rede, e a súa caída pode provocar o fallo de moitos servizos, resulta importante poder replicar os datos que se almacenan nun servidor de DNS noutros servidores para manter o sistema en funcionamento aínda que algún servidor deixe de responder.

Un mecanismo para conseguilo é a definición de zonas secundarias ou servidores escravos para unha zona. O que conseguimos con elas é que os datos dunha zona, que se xestionan no servidor maestro, sexan copiados mediante unha [transferencia de zona](https://es.wikipedia.org/wiki/Transferencia_de_zona_DNS) ao servidor escravo, de forma que este último tamén pode responder a peticións de DNS sobre esa zona.

Porén, no servidor escravo non é posible realizar ningún tipo de modificación sobre a zona. Todos os cambios deben realizarse no servidor maestro, que se encargará de sincronizar eses cambio no ou nos servidores escravos. As transferencias de zona realízanse:

-   No inicio do servizo DNS no servidor escravo.
    
-   Cando caduca o tempo indicado na configuración da zona no servidor maestro.
    
-   Cando se realizan cambios na zona.
    

A transferencia dunha zona pode facerse de forma completa ou incremental.

*El contenido está disponible bajo la licencia [Creative Commons: CC-BY-NC-SA,](https://manuais.iessanclemente.net/index.php/Manuais:About "Manuais:About") a menos que se indique lo contrario*

*Agradecemento aos profesores Antonio de Andrés e Carlos Carrión*
