
## 5. Configuración do cliente DNS e ferramentas de diagnóstico

### A configuración do cliente DNS en Windows

En Windows, a configuración do cliente DNS realízase na mesma ventá de configuración IP do equipo, podendo indicar cal é o servidor DNS preferido e cal é o alternativo, como se pode ver na imaxe:
![enter image description here](imgs/img5.1.png)

Fig. Configuración do cliente DNS en Windows

É importante ter en conta que o equipo sempre utilizará o servidor de DNS preferido, e só se este non lle responde, fará as consultas ao servidor DNS alternativo. Pero isto significa que se o servidor de DNS preferido responde indicando que non pode resolver o nome de DNS que se pide, o cliente transmitirá ese erro e non intentará usar o alternativo. Por tanto, se unha zona non é resolta polo servidor de DNS preferido (usando os métodos iterativo, recursivo ou de reenvío dependendo de como estea configurado), o cliente non poderá resolver as direccións IP da mesma aínda que o servidor DNS alternativo si puidera resolvelas.

O cliente Windows inclúe unha caché de DNS para almacenar as respostas de DNS recibidas.

### A configuración do cliente DNS en GNU/Linux

A configuración do cliente DNS nos sistemas GNU/Linux baséase fundamentalmente en dous ficheiros:

-   **/etc/nsswitch.conf**: Este ficheiro contén a orde na que o sistema consultará a distintas posibles orixes de datos (usuarios, grupos, contrasinais, etc.), incluíndo os nomes de equipos. A liña "hosts", que está marcada na imaxe, indica a orde na que consulta os nomes de máquinas (no caso da imaxe, primeiro buscará no ficheiro de hosts, logo no servidor de DNS local, e logo no servidor de DNS):
![enter image description here](imgs/img5.2.png)

Fig. Contido do ficheiro /etc/nsswitch.conf

-   **/etc/resolv.conf**: No respecto á resolución de DNS, os parámetros máis importantes que se poden incluír neste ficheiro (un por liña), serían:
    
    -   **nameserver** _dirección_IP_: Indica a dirección IP dun servidor de DNS a utilizar cando se fagan consultas DNS. Pódense incluír ata tres liñas deste tipo, ordenadas por preferencia do servidor que se quere usar (funcionará da mesma maneira que o servidor preferido e alternativo de Windows).
        
    -   **domain** _dominio_local_: Indica o dominio local do equipo, que se usará tamén por defecto nas buscas de DNS cando se introduzan nomes de equipos sen dominio.
        
    -   **search** _lista_de_busca_: Indica unha lista de dominios para facer buscas de DNS. Por defecto o dominio local indicado por "domain" inclúese nesta lista.
        

Hai que ter en conta que as distintas distribucións poden incluír servizos DNS locais para facer caché das respostas recibidas, ou ofrecer ficheiros de configuración específicos que sobreescriban o contido destes dous ficheiros (como ocorre coas distribucións derivadas de Debian coa configuración do servidor DNS indicada no ficheiro _/etc/network/interfaces_).

### Comandos de xestión e diagnóstico do DNS

En Windows cobra especial importancia o comando **ipconfig**, sobre todo cos parámetros **/displaydns**, que serve para consultar a caché DNS dun cliente e **/flushdns** que serve para baleirala.

En Linux pode haber comandos para baleirar a caché do servizo DNS local, se é que se usa (por exemplo, nas últimas versións de Ubuntu faise co comando "sudo _systemd-resolve --flush-caches_").

Algúns comandos para facer diagnósticos do funcionamento do DNS son:

-   [nslookup](https://es.wikipedia.org/wiki/Nslookup): É unha utilidade de comandos para facer consultas a servidores DNS. Pódese usar de dúas formas:
    

**De forma non interactiva**: Indicaremos como parámetro o nome de DNS que queremos consultar e opcionalmente o servidor de DNS ao que queremos consultar. Se non o indicamos usarase o servidor DNS que teña configurado o sistema. Na seguinte imaxe móstrase nun sistema Ubuntu unha consulta resolta polo servidor DNS local e outra resolta polo servidor DNS 8.8.8.8. Nos dous casos son respostas sen autoridade, xa que eses servidores DNS non teñen directamente datos da zona interrogada:
![enter image description here](imgs/img5.3.png)

**De forma interactiva**: Podemos iniciala introducindo o comando sen parámetros, e entraremos nun intérprete no que podemos escribir directamente nomes DNS para resolvelos, ou usar comandos para executar accións como cambiar o servidor DNS a usar (_server IP_servidor_) ou cambiar parámetros das consultas como por exemplo o tipo de rexistros a consultar (_set type=..._).

-   [ping](https://es.wikipedia.org/wiki/Ping): Este comando funciona nos dous S.O. pero é especialmente interesante o parámetro -a en Windows pois serve para facer unha resolución inversa, isto é, dado unha IP que consulte ao Servidor DNS e nos indique cal é o nome de dominio asociado.
    
-   [dig](https://linux.die.net/man/1/dig): Dispoñible en GNU/Linux, serve para obter información dos Servidores DNS. A sintaxe básica do comando é "_dig @IP_servidor_DNS nome_DNS_", e permite tamén facer transferencias de zona e utilizar as extensións de DNSSEC.

*El contenido está disponible bajo la licencia [Creative Commons: CC-BY-NC-SA,](https://manuais.iessanclemente.net/index.php/Manuais:About "Manuais:About") a menos que se indique lo contrario*

*Agradecemento aos profesores Antonio de Andrés e Carlos Carrión*
