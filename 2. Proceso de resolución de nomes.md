
## 2. Proceso de resolución de nomes

Ao proceso de averiguar a dirección IP asociada a un nome de DNS coñéceselle co nome de **resolución de DNS** ou **resolución de nomes**. Esta resolución pode realizarse de **modo iterativo** ou de **modo recursivo**.

### Proceso de resolución de nomes en modo iterativo

Supoñamos que un cliente quere resolver a dirección IP asociada ao nome de DNS **www.google.com**. A resolución de nomes en modo iterativo funcionaría cos seguintes pasos:

1.  O cliente envía a súa solicitude ao servidor de DNS que teña configurado, que podería ser un servidor da rede corporativa.
    
2.  O servidor de DNS comeza o proceso, á súa vez, de resolución do nome, consultando a un servidor DNS raíz cal é o servidor de DNS para o dominio de primeiro nivel **.com**.
    
3.  Cando obtén a dirección IP dese servidor DNS, envíalle unha consulta para obter o servidor de DNS autorizado para o dominio de segundo nivel **google.com**.
    
4.  Cando obtén a dirección IP dese servidor DNS, envíalle unha consulta para obter a dirección IP asociada a **www.google.com**, e enviarlle a resposta ao equipo cliente.
    

Na seguinte figura, pode verse este proceso para obter a dirección IP de _bbdd.edu.xunta.es_.

![Fig. Proceso de resolución de nomes no DNS (Extraída de apuntamentos do profesor Jesús Arribi)](imgs/img2.1.jpg)

### Proceso de resolución de nomes en modo recursivo

Este modo delega no servidor consultado toda a tarefa de consultar aos servidores de nivel inferior se é necesario e devolver a resposta á petición. Dado que este modo é máis custoso para os servidores de DNS, habitualmente está deshabilitado.

Seguindo o caso anterior, os pasos agora serían os seguintes:

1.  O cliente envía a súa solicitude ao servidor de DNS que teña configurado, que podería ser un servidor da rede corporativa.
    
2.  O servidor de DNS comeza o proceso de resolución do nome, consultando a un servidor DNS polo nome **www.google.com**.
    
3.  O servidor raíz non xestiona esa zona, pero si sabe que xestiona o dominio de primeiro nivel .com, así que envía a petición do nome **www.google.com** a ese servidor DNS.
    
4.  O servidor de DNS que xestiona o dominio .com non xestiona esa zona, pero si sabe que servidor de DNS a xestiona, así que envía de petición de nome **www.google.com** a ese servidor DNS.
    
5.  O servidor de DNS que xestiona a zona google.com, respóndelle ao servidor que xestiona o dominio .com indicándolle a dirección IP asociada a www.google.com.
    
6.  O servidor que xestiona o .com respóndelle ao servidor raíz.
    
7.  O servidor raíz respóndelle ao servidor de DNS corporativo, que se encarga de responder ao cliente.
    

Na seguinte figura, pode verse este proceso para obter a dirección IP de _bbdd.edu.xunta.es_.
![Fig. Proceso de resolución de nomes no DNS (Extraída de apuntamentos do profesor Jesús Arribi)](imgs/img2.2.jpg)

### Proceso de resolución de nomes por reenvío

Cando se configura un servidor de DNS pode interesar que este pregunte a outro/s servidor/es de DNS concreto/s antes de comezar o proceso de recursividade ou iterativo. É dicir, un servidor de DNS pode reenviar a consulta a un servidor DNS concreto. A isto se lle coñece como resolución de nomes por reenvío.

Por exemplo, a Xunta é a Provedora de Servizos de Internet (ISP) dos IES. Como tal, ofrécelles dous servidores de DNS aos que os programas clientes dos centros poden facer as súas peticións de resolución DNS. Estes servidores xestionan o dominio _xunta.es_. Agora ben, o centro ten a súa propia rede local co seu servidor de DNS local (10.0.0.36, por exemplo). Os clientes do centro preguntan a 10.0.0.36, o cal está configurado para reenviar aos servidores de DNS da Xunta as consultas que non poida resolver (que non teña en caché). No caso de que os servidores de DNS da Xunta non atopen nada na súa caché usarán o modo iterativo ou recursivo, en función de como estean configurados. Unha vez que teñan unha resposta almacenaraa na cache responderanlle ao servidor local. O servidor DNS local almacenará na caché e enviará as respostas ao cliente.

Tamén se pode configurar nun servidor de DNS un **reenvío condicional**, que suporía reenviar a un servidor de DNS concreto unicamente as peticións de DNS asociadas a un dominio concreto.

Cando un servidor de DNS responde a consultas das zonas que el mesmo xestiona (zona de autoridade), diremos que se trata dunha **resposta con autoridade**, mentres que se é unha resposta obtida por modo iterativo, recursivo ou reenvío, será unha **resposta sen autoridade**.

### A caché do cliente DNS

Os servidores de DNS utilizan habitualmente unha caché local para almacenar as resolucións de nomes obtidas de outros servidores de DNS, de forma que se reduce o tráfico de rede xenerado e se acelera o proceso de resolución dos nomes.

No caso dos equipos cliente, Windows tamén constrúe unha caché local para almacenar as resolucións de DNS obtidas. De forma nativa, Linux non utiliza caché de DNS, pero hoxe en día moitas distribución (como Ubuntu e as súas derivadas) inclúen un servizo avahi que utiliza mDNS ([DNS multicast](https://en.wikipedia.org/wiki/Multicast_DNS)), e que tamén inclúe caché de DNS. Ademais, para poder atopar de forma automática servizos dentro da LAN, este servizo utiliza o dominio de primeiro nivel ".local", polo que non funcionarán as buscas de nomes de DNS baixo ese dominio.

A seguinte figura ilustra o uso das cachés de DNS nos distintos elementos:
![Fig. Funcionamento do cliente DNS (Extraída da wikipedia)](imgs/img2.3.png)

### O ficheiro de hosts

Antes de existir o Sistema de Nomes de Dominio (DNS), o [ficheiro de hosts](https://es.wikipedia.org/wiki/Archivo_hosts) era o arquivo que alguén ía elaborando, co par <nome de dominio> - <IP>, e que se ían pasando uns aos outros.

Este ficheiro segue existindo nos distintos sistemas operativos Windows e Linux, e é consultado habitualmente antes de consultar o servidor de DNS que teña configurado o equipo. No caso de Linux, pode configurarse este comportamento, podendo indicar se se quere facer uso ou non deste ficheiro, e en que orde.

*El contenido está disponible bajo la licencia [Creative Commons: CC-BY-NC-SA,](https://manuais.iessanclemente.net/index.php/Manuais:About "Manuais:About") a menos que se indique lo contrario*

*Agradecemento aos profesores Antonio de Andrés e Carlos Carrión*
