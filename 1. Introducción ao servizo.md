
## 1. Introdución ao servizo de DNS

O [Sistema de Nomes de Dominio](http://es.wikipedia.org/wiki/DNS) (_DNS_) é un sistema de nomes xerárquico que nos permite identificar calquera recurso existente nunha rede. Un nome de dominio completo (tamén chamado _FQDN_, _Fully Qualified Domain Name_) consiste en dúas ou máis etiquetas separadas por puntos:

-   A etiqueta situada máis ao final é o **dominio de nivel superior** ou _TLD_ (_Top Level Domain_) e pode indicar a finalidade do dominio ou o país (como **.org**, **.net**, **.es**, **.pt**, etc.).
    
-   A partir do TLD, as distintas etiquetas que van á esquerda indican distintos **subdominios** de forma xerárquica, uns dentro de outros.
    
-   A etiqueta da situada máis á esquerda (a primeira) indica o nome da máquina.
    

Por exemplo, como se pode ver na imaxe, o FQDN _es.wikipedia.org_ fai referencia á máquina _es_ dentro do dominio _wikipedia_, que á súa vez está dentro do dominio _org_. Este último dominio tamén está dentro do dominio _._, que é o dominio raíz.

![Fig. Estrutura do DNS (Extraída da wikipedia](imgs/img1.1.png)


Os dominios de primeiro nivel son os que están xusto debaixo do nodo raíz. Tamén se lles chama _Top Level Domains_ ou **TLD**. Hai varios tipos: organizativos, xeográficos e de recente creación.

**Dominios Organizativos (gTLD)**

Creáronse inicialmente para organizar Internet en EE.UU e son os seguintes:

-   **.****COM**: Inicialmente era para empresas, hoxe está aberto a calquera cousa.
    
-   **.****NET**: Inicialmente era para empresas e organismos relacionados coa Rede, hoxe tamén está aberto a outras organizacións.
    
-   **.****ORG**: Inicialmente era para organismos de EE.UU. sen ánimo de lucro, hoxe está aberto a calquera cousa.
    
-   **.****MIL**: Inicialmente era para organismos militares de EE.UU. e hoxe ségueo sendo.
    
-   **.****EDU**: Inicialmente era para universidades de EE.UU. e hoxe está aberto ao ámbito educativo.
    
-   **.****GOV**: Inicialmente era para organismos relacionados co goberno de EE.UU. e hoxe ségueo sendo.
    
-   **.****INT**: Inicialmente era para organismos internacionais, p.e. www.eu.int, e hoxe ségueo sendo.
    

**Dominios xeográficos (ccTLD)**

Xurdiron cando Internet se expandiu alén dos EE.UU e son os dominios que representan a organismos, empresas, etc. dun determinado país, como por exemplo, **.****ES** (España), **.UK** (Reino Unido), **.BR** (Brasil), **.DE**, (Alemaña), **.PT** (Portugal), etc.

España, como outros países, non fixo control sobre os dominios secundarios ao contrario que Reino Unido (i.e. co.uk, gov.uk, org.uk) ou Brasil.

**Dominios de recente creación**

Son dominos creados para atender ás novas necesidades como, por exemplo, **.MAIL**, **.INFO**, **.MUSEUM**, etc.

### Compoñentes básicos do DNS

Dentro do sistema do DNS hai tres compoñentes principais:

-   **Cliente DNS**: É o equipo que, habitualmente, quere coñecer a dirección IP do recurso na rede a partir do seu nome (do seu _FQDN_).
    
-   **Servidor DNS**: É o equipo que responde á consulta do cliente. Para facelo, o servidor consultará na súa propia base de datos para buscar o dominio solicitado, e en caso de non atopalo poderá consultar a outros servidores de DNS.
    
-   **Zona de autoridade**: É a porción dun espazo de nomes das que o servidor almacena datos. Conterá polo menos un dominio e os seus subdominios. Un servidor de DNS pode delegar en outro ou outros servidores de DNS algunha subzona dentro da súa zona de autoridade.
    

Polo tanto, a información do sistema de DNS está distribuída entre múltiples servidores, de forma que cada servidor só xestionará realmente algunhas zonas (algúns dominios), e se recibe consultas sobre outros dominios que el non xestiona, preguntará a outros servidores de DNS. Os servidores organízanse de forma xerárquica, e no inicio desa xerarquía está os [servidores raíz](http://es.wikipedia.org/wiki/Servidor_Ra%C3%ADz), que son os que teñen a información sobre cales son os servidores DNS que xestionan os dominios de nivel superior (é dicir, quen "leva" o _.es_, quen "leva" o _.com_, etc.). Cada un destes servidores DNS que xestionan dominios de nivel superior terán información sobre cales son os servidores de DNS que xestionan os dominios de segundo nivel (é dicir, que "leva" _xunta.es_, que "leva" _google.com_, etc.), e así sucesivamente.

Xa dentro dunha zona que xestione un servidor de DNS concreto, haberá diferentes [tipos de rexistros](http://es.wikipedia.org/wiki/DNS#Tipos_de_registros_DNS) que son os que almacenan realmente a información, de correspondencia entre os nomes e as direccións (é dicir, que _www.google.es_ correspóndese coa dirección IP x.x.x.x). Os principais tipos de rexistro son os seguintes

-   **A**: Dirección IPv4 dun nome de dominio.
    
-   **AAAA**: Dirección IPv6 dun nome de dominio.
    
-   **CNAME**: Nome canónico (real) dun nome de dominio, por exemplo: www.ibm.com realmente é servereast.backup2.ibm.com. Permite crear distintos alias de DNS para unha mesma dirección IP.
    
-   **NS**: Nome do servidor DNS autorizado para ese dominio.
    
-   **SOA**: Información sobre o nodo superior dunha zona.
    
-   **MX**: Nome do servidor de correo asociado a un dominio.
    
-   **PTR**: Tamén coñecido como rexistro inverso, e asocia unha dirección IP a un nome.
    
-   **SPF**: Úsase para identificar servidores autorizados para o envío de correo electrónico para un dominio determinado na súa dirección de orixe.
    

Dado que a información proporcionada polos servidores de DNS é pública, o habitual é que non se requira na súa transmisión mecanismos de cifrados para garantir a confidencialidade da información. Pero si é importante preservar a integridade e non repudio, xa que respostas de DNS falsas ou modificadas poden conseguir redirixir un equipo cliente a un servidor fraudulento. Para iso é recomendable configurar as comunicacións entre os servidores DNS de forma segura con [DNSSEC](https://en.wikipedia.org/wiki/Domain_Name_System_Security_Extensions), que asina dixitalmente as respostas enviadas de forma que se poida comprobar a súa autenticidade. Para iso, utiliza outros tipos de rexistros, como RRSIG, DNSKEY, DS, NSEC, NSEC3 e NSEC3PARAM.

Os RFC 1034 e o RFC 1035 especifican a implementación e configuración do DNS para a versión 4 do IP. As extensións para admitir a versión 6 do protocolo están no RFC 1886. Neste [enlace](https://es.wikipedia.org/wiki/Sistema_de_nombres_de_dominio#Est%C3%A1ndares_de_Internet) pódese ver unha listaxe dos RFC que definen os distintos aspectos do DNS.

Os nomes de DNS non fan diferenza entre maiúsculas e minúsculas, e cada etiqueta ten un tamaño máximo de 63 caracteres. O habitual é que os servidores DNS utilicen o porto 53 con protocolo de transporte UDP.

### Utilidade dun servidor de DNS nun dominio local

Agora ben, neste breve resumo sobre o servizo de DNS abordamos o seu uso en Internet, para poder localizar equipos e recursos a través do seu nome, pero ¿que utilidade ten un servidor DNS nunha rede local? Imos destacar algunhas vantaxes que pode ter implantar un servidor DNS nun dominio local:

-   Poderemos crear un dominio de DNS que so existirá na nosa rede, e que nos permitirá asignar nomes aos equipos que teñamos nela. Isto será útil sobre todo para poñerlle nome aos servidores, e que os clientes poidan acceder a eles polo seu nome en lugar de pola dirección IP. Por exemplo, se montamos unha Intranet (é dicir, un servidor web interno na nosa rede local), poderase acceder a ela dende os clientes poñendo un nome, como  **www.iescalquera.ga**.

-   Se queremos facer uso de certificados dixitais para que os clientes accedan de xeito seguro a un servidor da nosa rede, será necesario que o fagan usando o nome de DNS do servidor, xa que o certificado dixital asóciase a un nome de DNS e os clientes só aceptarán o certificado como válido se coincide o nome para o que está emitido co nome do servidor ao que se están conectando.

-   Ao canalizar todas as peticións de DNS da nosa rede por un servidor único, reduciremos o tráfico de saída a Internet, xa que o servidor de DNS almacena en caché as respostas obtidas para non volver a preguntar se recibe unha consulta sobre o mesmo nome.

-   Se o noso provedor de Internet cambia as direccións dos servidores de DNS que temos que utilizar para consultar os nomes de Internet, só haberá que reconfigurar o servidor, pero non os clientes.

*El contenido está disponible bajo la licencia [Creative Commons: CC-BY-NC-SA,](https://manuais.iessanclemente.net/index.php/Manuais:About "Manuais:About") a menos que se indique lo contrario*

*Agradecemento aos profesores Antonio de Andrés e Carlos Carrión*
